SEMINARIUM 01
=============

### Diskussionsfråga 1 ###
** Vad ser du för faror för den personliga integriteten i ett mer och mer webbaserat samhälle? Vad har individen för ansvar för sin egen personliga integritet ur ett webbperspektiv? **

Ju mer vi människor använder Internet, och framförallt sociala medier, desto mer äventyrar vi vår personliga integritet. Sociala medier ställer allt högre och högre krav på oss att blotta vilka vi är och hur vi tänker och ju mer information vi delar med oss desto mer information har dem att sälja om oss. Det finns helt enkelt inget på Internet längre som är temporärt. Allt du skriver, allt du gillar, alla bilder du laddar upp kommer vara sparade för evigt på någon server någonstans. Det enda du kan vara säker på är att allt detta kommer att användas för att bygga upp en profil om dig.

Därför är det viktigt att man vidtar försiktighet gällande allt som man skriver och laddar upp på Internet för att värna om sin egen integritet. Man måste tänka på att nästan ingenting är privat längre utan allt går att få tag på så länge man har kunskapen. En tumregel skulle kunna vara att man inte lägger upp något som man vet kan vara skadligt om någon ser.

** I dag pratas det mycket inom forskningen om "Big Data"? Vad betyder det uttrycket? **

Big data är ett uttryck man använder om datamängder som är mycket större och mer komplicerade än vad traditionella databassystem kan hantera. Några problem som "big data" innebär är bland annat hur man ska lagra en sådan mängd data, hur man ska kunna söka i datan eller hur man ska kunna visualisera det.

** Stora företag som t.ex. Google och Facebook samlar massor av information om våra aktiviteter på webben genom att vi använder deras tjänster. Vad ser du för problem med detta? Vad ser du för fördelar? **

Att företag samlar in så mycket information om oss som Google och Facebook gör är oroväckande. Det är mest oroväckande för att de flesta inser inte i hur stor grad det sker. Precis som jag sa här ovan så används all denna information för att bygga upp en profil om vem just du är och hur just du tänker och vad just du gillar. Allt detta för att kunna skräddarsy webben för just dig. En skräddarsydd webb låter kanske inte så dåligt men det innebär inte bara att Google kan visa rekommenderade sökningar eller visa några videor på YouTube som du kanske skulle tycka om utan det innebär också att de kan visa reklam eller erbjudande för mjällschampo bara för att du vid något tillfälle googlade mjäll.

Det är inte vid inriktad reklam som det tar stopp heller. Det är bara ytan av problematiken. Skrapar man vidare så inser man att det inte bara är företagen som äger tjänsterna som har tillgång till denna information. Nej, den säljs vidare till högstbjudande eller används av alla möjliga olika myndigheter (förhoppningsvis inte i lika stor utsträckning i Sverige som i USA) för att kartlägga och utvärdera dig som medborgare.

** Vad fick du för tankar när du läste publikationen "Storebror på Facebook"? **

Huvudsakligen så fick den mig att inse i hur stor omfattning vi verkligen blir "spårade". Det gör mig illa till mods att läsa om hur de amerikanska myndigheterna använder till exempel Facebook under falska identiter för att hitta information om sina medborgare.

För min egen del så är jag inte speciellt oroad över hur exempelvis Google eller Facebook spårar mig eller den profil som byggts upp men det är bara för att jag har alltid varit väldigt sparsam med vad jag lagt upp på Internet. På rak arm så kan jag inte komma något i min Facebookprofil som kan anses vara stötande eller potentiellt skadligt för min framtid.

Problemet är att det är långt ifrån alla som är som mig. Bara på min vännerlista på Facebook så finns det flertal personer som delar med sig av allt för känslig information eller skriver om saker som man förmodligen inte vill att allmänheten ska läsa.

### Diskussionsfråga 1.2 ###
** Hur skulle du, som student, se på att alla dina aktiviter på Coursepress sparas på ett mer omfattande sätt för oss som kursansvariga att analysera? Vilka problem och vilka fördelar finns? Vad är OK att spara? Vad är inte OK? **

Jag skulle absolut inte ha några problem med att allt jag gör på Coursepress sparas. Coursepress för mig är enbart till för min utbildning och jag ser inte heller någon poäng med att använda plattformen för något annat än det och om denna information kan användas till något gott så ser jag det bara som något positivt. Det enda som förmodligen inte skulle få sparas och analyseras av en kursansvarig är de privata meddelanden på forumet men i övrigt så borde det inte vara några problem tycker jag. Detta är i alla fall sant för hur Coursepress är i dagens läge.

Om man däremot tänker sig att Coursepress skulle komma ut i version 2.0 med ny funktionalitet för att till exempel köra sina egna webbservrar, ha sin egen utvecklingsmiljö eller kanske med en egen webbläsar-toolbar så vore det annorlunda. I det fallet så vore det absolut möjligt att Coursepress spårar alla sidor du är inne på, vilka problem du stöter på under din utveckling, hur du googlar och hur du får fram dina lösningar men det vore inte helt acceptabelt att spara all denna information enligt mig. Visserligen så kan förmodligen en kursansvarig utifrån dessa uppgifter hjälpa dig utvecklas som programmerare men samtidigt så är inte alla google-sökningar du gör i utbildningssyfte.

### Diskussionfråga 2 ###
** Vilka problem ser du med webbskrapning. Både som webbplatsägare (informationsägare) och som webbutvecklare. Nämn minst tre stycken, motivera dina val. **

Som ägare till viktig eller åtråvärd information som finns tillgängligt på Internet så är webbskrapning ett problem eftersom det ger andra aktörer eller individer tillgång till att publicera den information som du äger och som du skaffat på sina egna sajter eller egentligen vilken plattform som helst. Det i sig kan innebära en ekonomisk förlust eller att folk söker sig till konkurrenter.

Om man bortser från att man som informationsägare kan gå med ekonomisk förlust och att man också kan förlora eventuella kunder så innebär webbskrapning också att man helt tappar kontroll över vilka som kommer åt och hämtar datan. Om vi som informationsägare är öppen med vår data så vill vi fortfarande kunna se och övervaka vilka som hämtar hem den och vad den används till för att förhindra missbruk. Det är absolut inget problem om alla intresserade använder vårt API som kräver någon slags autentisering men om det då finns någon med onda avsikter så kan denna person undkomma vår övervakning genom att istället skrapa informationen.

För utvecklare på den andra sidan änden så innebär webbskrapning också problem. Det största problemet är att det krävs mycket underhåll av kod för att hämta ut informationen.

Istället för att bara hämta hem ett XML-dokument och leta i den strukturerade datan efter det man är ute efter så kräver webbskrapning att man, i värsta fall, måste leta efter informationen i hundratals HTML-noder. Det leder till att man som utvecklare ständigt måste underhålla sin kod om gränssnittet hos sidan man skrapar ifrån förändras.

Ett annat problem man kan stöta på som utvecklare som webbskrapar är copyright-problem. Om du måste använda webbskrapning för att hämta datan du är ute efter så är chansen stor att information inte ska användas av någon annan än ägaren. Detta kan givetvis leda till rättsliga åtgärder.